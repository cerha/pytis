# -*- coding: utf-8; mode: structured-text -*-
# Copyright (c) 2006, 2007, 2011, 2012 Brailcom, o.p.s.
# This is part of the Pytis User Manual.
# See the file pytis.cs.txt for copying conditions.

= Filtrování =

Funkce omezí viditelné řádky formuláře podle určitých pravidel.  Zapnutý filtr
je v tabulkovém formuláři indikován zeleným zabarvením záhlaví sloupců.  Navíc
je u sloupců, které figurují ve filtračních pravidlech, zobrazen v záhlaví malý
piktogram trychtýře (univerzální symbol pro filtraci).

Filtrační pravidla lze volit pomocí filtračního dialogu.  Jednou definovaný
filtr lze uložit jako součást uživatelského profilu formuláře.

Obsah: @TOC@


== Filtrační dialog == dialog

Filtrační dialog umožňuje interaktivní volbu filtrační podmínky.  Filtrační
dialog je po otevření vždy přednastaven na právě aktivní filtrační podmínku
formuláře.  Tato podmínka se může skládat z několika dílčích podmínek spojených
pomocí logických operátorů AND (a zároveň) a OR (a nebo).

Každá dílčí podmínka uplatňuje porovnání sloupce tabulky s jiným sloupcem, nebo
přímo se zadanou hodnotou.  Způsob porovnání je určen volbou relačního
operátoru.  Ovládací prvky každé dílčí podmínky jsou v pořadí zleva do prava
následující:

  * /Logický operátor/: Určuje způsob spojení s předchozími podmínkami.  Tento
    ovládací prvek chybí u první dílčí podmínky (není s čím ji spojovat).

  * /První operand/: Umožňuje výběr sloupce, jehož hodnoty chceme porovnávat.
    Seznam sloupců odpovídá jejich pořadí ve formuláři.  Nezobrazené sloupce
    jsou zobrazeny na konci seznamu v závorkách.  Některé sloupce
    (např. binární) nemusí filtraci podporovat, proto v seznamu chybí.
 
  * /Relační operátor/: Výběr způsobu porovnání hodnot.  Podporované relační
    operátory jsou:
    * *=* ... je rovno
    * *<* ... je menší než
    * *>* ... je větší než
    * *\=<* ... je menší nebo rovno
    * *>=* ... je větší nebo rovno
    * *\=/=* ... není rovno
 
  * /Druhý operand/: Určuje s čím budou porovnávány hodnoty sloupce vybraného
    jako první operand.  První položka /„*~hodnota~*“/ umožňuje porovnání s
    hodnotou.  Tato hodnota bude zadána do následujícího vstupního pole.
    Porovnávat můžeme také s hodnotou jiného sloupce.  Pokud zvolíme sloupec,
    bude vstupní pole pro zadání hodnoty neaktivní.

  * /Hodnota/: Hodnota druhého operandu (pokud je zvoleno porovnávání s
    hodnotou).  Jde o řetězec, který musí být platnou vstupní hodnotou
    odpovídající datovému typu sloupce, se kterým porovnáváme (např. při
    porovnání s datumem musí řetězec obsahovat platný zápis datumu).  Při
    použití operátorů rovnosti či nerovnosti („=“ a „=/=“) lze při porovnání
    textových dat v řetězci použít znak „?“ (otazník) jako zástupný znak pro
    jeden libovolný znak a „*“ (hvězdička) pro skupinu libovolných znaků
    (žádný, jeden nebo několik znaků).

  * /Nasát/: Umožní načíst hodnotu z formuláře.  Hodnota sloupce prvního
    operandu aktuálního řádku formuláře je přednastavena do políčka hodnota pro
    druhý operand.  Pokud druhým operandem není hodnota, ale sloupec, je funkce
    nedostupná.

  * /Vymazat/: Přenastaví danou dílčí podmínku do iniciální podoby.

  * /Odebrat/: Odebere danou dílčí podmínku z dialogu.  Funkce není dostupná,
    pokud je daná podmínka jedinou podmínkou v dialogu.

Tlačítka /„Přidat AND“/ a /„Přidat OR“/ přidávají novou dílčí podmínku do
dialogu.  Rozdíl je pouze v přednastavení logického operátoru v přidané
podmínce.

Tlačítkem /„Odebrat vše“/ odebereme všechny podmínky z dialogu a inicializujeme
jej tak do „prázdného“ stavu.

/Poznámka pro pokročilé uživatele:/ Skládání podmínek pomocí logických
operátorů funguje vždy tak, že každá podmínka je v relaci se všemi předchozími
podmínkami.  Například pokud navolíme podmínky:

  * /p1/,
  * OR /p2/,
  * AND /p3/,
  * OR /p4/,

bude matematický zápis výsledné podmínky následující: 

((/p1/ OR /p2/) AND /p3/) OR /p4/

=== Agregační funkce ===

Součástí filtračního dialogu je agregační pole, které umožňuje zjistit
např. počet, minimum, maximum, součet nebo průměr hodnot určitého sloupce
odpovídající navolené filtrační podmínce ještě před její aktivací ve formuláři.
Výsledek vybrané agregační funkce se zobrazí v textovém políčku po stisku
tlačítka /„Zjistit“/.

=== Tlačítka pro uzavření dialogu ===

Všechna tlačítka na spodním okraji dialogového okna uzavřou dialog.  

 * Tlačítko /„Filtrovat“/ aplikuje ve formuláři filtrační podmínku navolenou v
   dialogu.
 * Tlačítko /„Zrušit filtr“/ kompletně zruší filtraci ve formuláři, pokud je
   zapnuta.
 * Tlačítko /„Zavřít“/ opustí dialog bez změny filtrace formuláře.  Případné
   provedené změny filtrační podmínky budou ztraceny.


== Ukládání filtrů ==

Aktivní filtr formuláře lze uložit společně s dalšími parametry jako
uživatelský profil (viz [help:pytis/profiles]). 


