= Úvod do interaktivní správy uživatelů, menu a přístupových práv =

Správa uživatelů, menu a přístupových práv umožňuje správci aplikace provádět
následující činnosti:

 * Zřizovat a rušit uživatele a zařazovat je do uživatelských rolí.

 * Definovat přístupová práva v rámci definovaném vývojářem aplikace.

 * Měnit pořadí položek menu, jejich zařazení do nadřazených položek menu a
   vzájemné oddělování.

 * Měnit titulky položek menu.

Rozdělení kompetencí:

vývojář aplikace
  programátor aplikace, definuje její chování a výchozí podobu menu a
  přístupových práv

správce aplikace
  člověk spravující menu a práva přes pytisové formuláře, má kompetence uvedené
  výše

správce databáze
  systémový administrátor, který má právo přímého přístupu do databáze, může
  provádět i některé věci nedovolené v pytisových formulářích

Tento dokument popisuje správu z hlediska správce aplikace.


== Správa uživatelských rolí ==

=== Terminologie ===

Ve správě přístupových práv se pracuje s *rolemi* uživatelů.  Role mohou být
dvojího druhu:

skuteční uživatelé
  tito odpovídají databázovým uživatelům

aplikační role
  skupiny, do kterých jsou skuteční uživatelé sdružováni pro účely snazší
  definice přístupových práv; jejich členy mohou být jak skuteční uživatelé,
  tak i jiné aplikační role

Ve správcovské terminologii se role uživatelů dělí do tří skupin:

uživatelské
  databázoví uživatelé

aplikační
  skupiny uživatelů

správcovské
  speciální druh aplikačních rolí; tyto role jsou definovány vývojářem
  aplikace, správce aplikace s nimi nemůže manipulovat ani měnit členství
  jiných rolí v nich, to může dělat jen správce databáze

=== Zřizování a rušení rolí ===

Nové role se zřizují normálně přidáním nové položky do formuláře rolí.  *Název*
role je identifikátor role pro software.  V případě uživatelských rolí je
nutné, aby název role souhlasil s přihlašovacím jménem uživatele do databáze
(zakládání uživatelských rolí je třeba koordinovat se správcem databáze).
V případě aplikačních rolí může být název libovolný, neměl by však být shodný
s přihlašovacím jménem žádného z databázových uživatelů a doporučuje se v něm
používat jen písmena anglické abecedy a podtržítka.  *Popis* role je libovolný
srozumitelný popis role pro snazší orientaci správců aplikací.  *Účel* role
definuje, zda se jedná o roli uživatelskou nebo aplikační (viz výše).

Role lze posléze editovat, dle stejných pravidel.

Role nelze vymazat.  Role se ruší nastavením *data zrušení* v editačním dialogu
role.  Role, která má uvedeno datum zrušení, je od tohoto data neplatná.  Roli
lze znovu aktivovat smazáním data zrušení v editačním dialogu.

Při zakládání nové uživatelské role je třeba provést její založení jak
v databázi (provede správce databáze), tak v aplikaci (provede správce
aplikace).  Pokud je založena jen v databázi, není vidět v aplikaci.  Pokud je
založena jen v aplikaci, není možné se pod tímto jménem do aplikace přihlásit.

Připomeňme, že nelze zakládat, editovat ani rušit správcovské role.

=== Členství v rolích ===

Pro snazší definici přístupových práv je vhodné sdružovat uživatelské role do
aplikačních rolí (skupin uživatelů) podle účelu jejich práce.  Aplikační role
lze v případě potřeby sdružovat do dalších aplikačních rolí.  Například
uživatelé, kteří mají právo měnit menu, jsou členy aplikační role =admin_menu=.
Uživatelé, kteří mají právo měnit přístupová práva, jsou členy aplikační role
=admin_roles=.  Dále je definována aplikační role =admin=, která je členem obou
výše uvedených aplikačních rolí, členové role =admin= tedy mohou měnit menu
i přístupová práva.

Členy aplikačních rolí mohou tedy být jak uživatelské role, tak aplikační role.
Naopak žádná role nemůže být členem uživatelské role.

Členství v rolích se přiřazuje editací vedlejších formulářů =Obsahuje role= a
=Patří do rolí=.  V těchto formulářích lze přidávat a mazat položky.  Členství
lze zakládat v obou vedlejších formulářích (liší se jen předvyplněním položek),
ale je nutno dbát na správný směr přiřazení.  Máme-li například aplikační roli
(*skupinu*) =printeradmin= a v ní *obsaženou roli* =admin=, tak to znamená, že
role =admin= má práva role =printeradmin=, ale role =printeradmin= nemusí mít
práva role =admin=.

Ve formulářích se setkáte i se správcovskými rolemi, což je zvláštní skupina
aplikačních rolí.  Členství ve správcovských rolích může měnit pouze správce
databáze.

=== Doplňující funkce ===

Ve vedlejším formuláři =Náhled menu= se zobrazuje struktura menu odpovídající
dané roli včetně zohlednění jejího případného členství v jiných rolích, spolu
s informací o konkrétních přístupových právech k jednotlivým položkám menu
(o přístupových právech pojednává jiná sekce tohoto dokumentu).  Vedlejší
formulář =Rozšířený náhled menu= zobrazuje strukturu menu včetně rozpisu
podformulářů násobných formulářů.


== Správa menu ==

Ve formuláři menu lze upravovat vzhled menu.  Lze přidávat položky menu, měnit
jejich popis, přesouvat je a mazat je.  Některé položky menu mají vývojářem
aplikace zakázánu editaci, tyto položky nelze žádným způsbobem měnit.  Nelze
také přidávat a mazat koncové položky menu.

Formulář zobrazuje menu v jeho struktuře naznačené pomocí odsazení titulků
položek.  Formulář kromě toho zobrazuje kódy akcí přiřazené koncovým položkám
menu, z hlediska správce aplikace jsou tyto kódy pouze informativní a nelze
s nimi manipulovat.

V menu se vyskytují tři druhy položek:

koncové položky
  položky vyvolávající akce na ně navěšené

podmenu
  položky obsahující jiné položky

oddělovače
  vizuální oddělení položek v rámci jednoho podmenu

Kteroukoliv položku, která nemá zakázánu editaci, lze editovat.  V editačním
formuláři lze změnit její titulek nebo pozici.  Změna pozice se provádí
v editačním formuláři výběrem z číselníku, který zobrazí strukturu menu
s prázdnými řádky odpovídajícími možným pozicím v menu.

Podmenu a oddělovače lze i přidávat a mazat.  Při přidání nové položky menu
platí pravidlo, že je-li její titulek nevyplněný, jde o oddělovač, v opačném
případě jde o podmenu.  Mazat lze jen ta podmenu, která jsou prázdná.


== Správa přístupových práv ==

Správa přístupových práv položek menu vychází z editačního formuláře menu,
ovšem doplněného o další informace a několik vedlejších formulářů přístupových
práv.  Každá položka menu může mít přiřazen libovolný počet položek
přístupových práv, tyto položky jsou zobrazeny ve formuláři =Rozpis práv
položky menu=.  Z těchto jednotlivých položek se pak dle níže uvedených
pravidel automaticky sestaví výsledná přístupová práva, zobrazená pro
jednotlivé role ve formuláři =Práva položky menu=.  Editovatelný je pouze
formulář =Rozpis práv položky menu=, výsledná práva jsou určena pouze
k prohlížení a kontrole výsledku.

Práva aplikace se dělí na *systémová* a *aplikační*.  Systémová práva jsou
definována vývojářem aplikace, jsou definována pouze pro koncové položky menu a
nelze je měnit.  Tato práva definují pouze /omezení/ přístupových práv,
tj. nelze provádět nic, co není systémovými právy povoleno.  Pokud pro položku
menu nejsou definována žádná systémová práva, přístup k ní není vývojářem
aplikace omezen a je možné práva k ní upravovat libovolně.  Aplikační práva
jsou definována správcem aplikace a mohou práva k položce /omezovat
i rozšiřovat/, avšak nikdy nemohou dovolit nic, co nepovolují systémová práva
(pokud jsou pro danou položku menu definována).

K dispozici jsou následující přístupová práva:

viditelnost menu (*show*)
  Určuje, zda je příslušná položka v menu přítomna.  Neviditelné položky nejsou
  v menu přítomny vůbec.  Viditelné položky jsou sice v menu vždy přítomny, ale
  na druhou stranu nemusí být aktivní, pokud ostatní práva znemožňují spuštění
  navěšené akce.

zobrazení formuláře (*view*)
  Určuje možnost zobrazení formuláře.

editace formuláře (*insert*, *update*, *delete*)
  Určují možnosti změn obsahu formuláře.

výstupy formuláře (*export*, *print*)
  Určují možnosti vytažení dat z formuláře.

spuštění procedury (*call*)
  Určuje možnost spuštění navěšené procedury.

Přestože formuláře práv vkládání práv nijak neomezují, ne všechna práva mají
smysl pro všechny akce.  Je například zbytečné přiřazovat práva zobrazení a
editace procedurám nebo práva spuštění formulářům.

Pro určení výsledných přístupových práv k položce menu platí následující
pravidla:

 * Pokud má koncová položka menu přiřazena systémová práva, nelze povolit nic
   více, než povolují tato práva.

 * Pokud má položka menu přiřazena konkrétní práva pro konkrétní roli, platí
   tato práva pro danou roli a všechny role, které do ní patří, nepřekračují-li
   systémová práva.

 * Lze definovat práva pro zástupnou roli =*=.  Tato práva jsou implicitní a
   uplatňují se v případech, kdy pro žádnou z rolí uživatele není pro tutéž
   položku definováno stejné konkrétní právo.

 * Jsou-li práva pro nějakou roli ve vzájemném rozporu, např. je pro nějakou
   roli právo zároveň povoleno i zakázáno nebo je-li uživatel členem dvou rolí,
   přičemž pro jednu z těchto rolí je právo povoleno a pro druhou zakázáno, pak
   platí zákaz.

 * U násobných formulářů (duálních formulářů a multiformulářů) se kromě jejich
   vlastních práv uplatňují i práva jejich jednotlivých podformulářů.  Násobný
   formulář má práva hlavního formuláře, v případě práva _view_ musí toto právo
   mít i alespoň jeden z vedlejších formulářů.

 * Formuláře nemohou mít právo spuštění.  Procedury mohou mít pouze právo
   viditelnosti v menu a spuštění.  Položky menu (určené pro vkládání podmenu)
   mohou mít pouze právo viditelnosti.

Tato pravidla jsou poměrně složitá, nicméně výsledná práva pro /konkrétní
položku menu/ a všechny role lze vždy zkontrolovat ve vedlejším formuláři
=Práva položky menu=.  Celkovou podobu menu pro /konkrétní roli/ a přehled práv
této role k jednotlivým položkám menu si lze zobrazit ve formuláři pro správu
rolí.

Pravidla lze měnit, vkládat a mazat ve vedlejším formuláři
=Rozpis práv položky menu=.  Pro každé právo se určuje, pro kterou *roli* platí
(případně že jde o implicitní pravidlo přiřazené zástupné roli =*=), o které
*právo* se jedná (viditelnost, zobrazení, vkládání, atd.) a zda tato pravidlo
má být povoleno (*Ano/ne* zaškrtnuté) nebo odepřeno (nezaškrtnuté).  Systémová
práva nelze ve formuláři upravovat, vkládat ani mazat, tato práva může měnit
pouze správce databáze.

Oproti formuláři pro editaci menu je hlavní formulář editace práv rozšířen
o některé řádky.  Jednak je to seznam samostatných akcí, které nejsou přímo
navěšeny na žádnou z položek menu.  Tyto akce odpovídají specifikacím
používaným ke speciálním účelům, např. jako číselníky.  Dalšími řádky navíc
jsou řádky odpovídající podformulářům násobných formulářů (duálních formulářů a
násobných formulářů), uváděné vždy u položek menu odpovídajících násobným
formulářům.  Editací jejich práv lze měnit práva podformulářů a změny v nich se
mohou promítnout i do práv hlavního formuláře.

Ke všem položkám hlavního formuláře lze uvádět libovolné poznámky.


== Příklady ==

Na závěr uveďme několik praktických příkladů.  Tyto příklady ilustrují typické
vlastnosti správy aplikace.  V některých místech jsou trochu složitější,
v praxi bude řada věcí již nachystána od vývojářů aplikací a měnit se budou
spíše jen detaily.

=== Správa rolí ===

/Příklad:/ Někteří uživatelé mají mít právo evidovat propisky a někteří uživatelé
mají mít právo evidovat papír.  Kromě toho řada uživatelů bude mít právo
evidovat veškeré kancelářské potřeby.  Chceme si pro tyto účely nachystat role
a přiřadit do nich vybrané uživatele.

/Postup:/ Ve formuláři pro správu rolí provedeme postupně následující akce:

 * Pomocí klávesy =F6= založíme nové záznamy pro role s názvy =propisky=,
   =papir=, =kancelar=.  Všechny role při zakládání označíme jako aplikační.

 * Najedeme na roli =kancelar= a vybereme vedlejší formulář =Patří do rolí=.
   V něm stiskneme =F6=, naskočí dialog s polem =Obsažená role= předvyplněným
   na =kancelar=.  Do pole =Skupina= uvedeme =propisky= a uložíme.  Totéž
   provedeme ještě jednou, jako =Skupina= uvedeme =papir=.

 * Správce databáze založí uživatele =josef=.  Pomocí =F6= založíme v hlavním
   formuláři roli =josef=, označíme ji jako uživatelskou.

 * Najedeme na roli =josef=, ve vedlejším formuláři =Patří do rolí= stiskneme
   =F6=, do pole =Skupina= uvedeme =kancelar= a uložíme.

 * Uživatel =josef= bude po přihlášení do aplikace patřit do skupin =josef=,
   =kancelar=, =propisky=, =papir=.

=== Správa menu ===

/Příklad:/ Menu aplikace obsahuje položky pro evidenci veškerého materiálu.
Chceme oddělit položky =Evidence propisek= a =Evidence papíru= do samostatného
podmenu.

/Postup:/ Ve formuláři správy menu provedeme následující akce:

 * Pomocí =F6= založíme novou položku menu.  Do =Titulek položky menu= uvedeme
   =Kancelářská evidence=, pro pole =Pozice v menu= vyvoláme číselník a vybereme
   některou z pozic označených křížky.  Uložíme.

 * Najedeme na položku =Evidence propisek= a pomocí klávesy =F5= vyvoláme
   editační dialog.  Vyvoláme číselník pozice a vybereme křížky hned pod
   =Kancelářské evidence=.  Uložíme.

 * Analogicky pro položku =Evidence papíru=.

=== Správa přístupových práv ===

/Příklad:/ Chceme nastavit práva pro evidenci propisek a papíru.

/Postup:/ Ve formuláři správy přístupových práv menu provedeme následující
akce:

 * Najedeme na položku =Kancelářská evidence=.  Ve vedlejším formuláři
   =Rozpis práv položky menu= založíme pomocí =F6= několik nových položek.
   Nejprve vybereme zástupnou roli =*=, právo =show=, odškrtneme a uložíme.
   Tím došlo ke zneviditelnění menu pro všechny role.  Poté postupně pro role
   =propisky= a =papir= nastavíme právo =show= ze zaškrtnutím.  Tím bude menu
   zviditelněno pro pověřené uživatele, jako je např. uživatel =josef=.

 * Zneviditelnění ještě neznamená, že se k funkcím v menu nelze dostat jinou
   cestou, je proto důležité analogickým postupem pro roli =*= zakázat všechna
   ostatní práva podmenu =Kancelářská evidence=, nejen =show=.

 * Najedeme na položku =Evidence propisek=.  Již známým postupem povolíme
   vybraná práva pro skupinu =propisky=.  Tím pro tuto skupinu zrušíme zákaz
   práv definovaný pro podmenu =Kancelářská evidence=.  Výsledná práva
   zkontrolujeme ve vedlejším formuláři =Práva položky menu=.

 * Najedeme na položku =Evidence papíru=.  Stejným způsobem jako v předchozím
   bodě povolíme a zkontrolujeme práva pro skupinu =papir=.
